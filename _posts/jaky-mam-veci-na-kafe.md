---
title: "Jaký mám věci na kafe"
excerpt: "Z vybavení některejch top kávovejch youtuberů by člověk mohl snadno propadnout dojmu, že je normální mít vybavení na přípravu kafe v hodnotě vozovýho parku a všech spotřebičů dvou běžnejch českejch domácností. Neni. Co se týká domácí přípravy kafe, jednoduchý způsoby jsou name of the game."
coverImage: "/assets/blog/jaky-mam-veci-na-kafe/cover.png"
date: "2022-10-17T09:00:00.000Z"
author:
  name: Jakub
  picture: "/assets/blog/authors/jakub.png"
ogImage:
  url: "/assets/blog/jaky-mam-veci-na-kafe/cover.png"
---

Kavárenskej hipster kolem dvaceti let vám sice bude tvrdit, že by nevypil kafe z levnějšího espressovače než nějakýho za čtvrt mega. My ostatní víme, že nejlepší domácí kávovar do třiceti tisíc je french press z libovolný kuchyňky za dvě stovky.

Můj oblíbenej způsob přípravy kafe je Hario V60. Filtrovaný kafe mám rád z několika důvodů: chutná mi a dobře se po jeho přípravě všechno uklízí. French press má tu nepříjemnost, že se dost blbě vyndává lógr k vyhození, pokud to nechcete vypláchnout do dřezu a časem si zabetonovat odpad (nedoporučuju).

Plastový Hario V60 se navíc dá koupit za pár peněz, takže jich můžete mít víc strategicky rozmístěnejch, což se vždycky může hodit.

Co se týká mlýnku na kafe, po mnoha experimentech s levnejma výrobkama firem, který se daj naleznout v každým nákupním centrum, jsem se rozhodl trochu upgradovat.

Je to právě taková praktická otázka: kolik peněz za mlýnek je příliš peněz za mlýnek? Moje odpověď je taková, že moc peněz je taková suma, kdy se po jejím odevzdání musíte vzdát potřebnejch věcí na zbytek měsíce, třeba jídla.

Nicméně doporučuju, aby v mlýnku bylo co nejméně plastovejch komponent, ideální stav je žádná plastová komponenta. O mlecích kamenech se vedou rozsáhlý internetový války, ze zkušenosti nepovažuju keramický za ideální řešení. Jestli je k něčemu kupovat mlýnek s kamenama potaženýma titanem/mitrilem/adamantiem nechávám na vás a vašem budgetu. Do jaký míry to je funkční a od jaký míry snobárna a/nebo hipsterizmus, těžko soudit.

Při vaření kafe pomůže jakákoliv váha. Mnou používaná běžná supermarket variety, která sežere celou baterku snad každej tejden. Asi by se dalo upgradovat a koupit něco se stopkama, nevidím v tom ale pro sebe upgrade, kterej by mi zásadním způsobem změnil život k lepšímu.

Konvička s husím krkem je fajn, obyčejná varná konvice je taky fajn. Hrnec je dost blbej, protože hrozí, že vařicí vodou něco polejete, včetně sebe. Myslete taky někdy, proboha.

K hezkýmu servírování patří konvička, nebo dekanter, ale tady záleží, jak moc chcete flexit. Já nemám ani jedno, protože ke mně na kafe nikdo nechce chodit. A dekantovat pro jednoho, to není žádný dekantování.

A taky budete potřebovat asi nějaký kafe. Ale o tom až jindy.

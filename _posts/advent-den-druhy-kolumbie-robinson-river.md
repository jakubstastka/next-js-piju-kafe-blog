---
title: "Adventní kalendář kafe, den druhý: Kolumbie Robinson River"
category: "Advent"
excerpt: "Druhý adventní okýnko mě nezastihlo v úplně nejlepším duševním rozpoložení po několika jednáních s oficiálníma institucema, takže jsem si říkal, jestli jsem vůbec ve formě, abych pil kafe. Pak jsem se ale zasmál, co to bylo za silly úvahu, ovšemže jsem vždycky ve formě pít kafe. A dobře jsem udělal, protože druhý okýnko mělo v sobě jedno z nejlepších kafí, co jsem kdy pil."
coverImage: "/assets/blog/advent-den-druhy-kolumbie-robinson-river/cover.jpg"
date: "2022-12-02T21:00:00.000Z"
author:
  name: Jakub
  picture: "/assets/blog/authors/jakub.png"
ogImage:
  url: "/assets/blog/advent-den-druhy-kolumbie-robinson-river/cover.jpg"
isReview: true
review:
  roastery: "Naughty Dog"
  name: "Kolumbie Robinson River"
  country: "Kolumbie"
  processingMethod: "Suché"
  roastedDegree: "Středně tmavé"
  preparedMethod: "Aeropress"
---

Nejsem nadšenej, když musim jít zařizovat něco s nějakou institucí. Sice se prej všechno digitalizuje a jde čím dál víc věcí zařídit z pohodlí domova, ale klidně by to všechno mohlo postupovat krapet rychlejc. Nicméně důsledkem bylo, že nějaká představitelka nějaké instituce byla zřejmě frustrovaná nějakým svým partnerem, takže jsem nebyl úplně dobře naladěn.

Chvilku jsem meditoval, jestli vůbec pít kafe, pak jsem si vzpomněl na to, že mám povinnost vůči tomuhle blogu, mám doma ten kalendář a tak. A že vlastně o tom není nutný nijak důsledně meditovat. Jdeme pít kafe pro vědu.

Moje další úvahy byly na téma, jestli neudělat V60. Protože byla už pokročilejší hodina, zavrhl jsem to. V60 na mě mívá takovej efekt, že mi po ní svítěj očička jako Riddickovi z filmu Pitch Black, což večer úplně nechcete, hlavně když ten večer ještě plánujete spát.

Otevřel jsem pytlík a čuchnul. Kafe vonělo nějakejma bobulema (jakože lesníma, ne nějakejma bobulema z posilovny, co to jako máte za asociace, proboha) a kysele, což mi udělalo radost, protože můj vztah ke kyselýmu kafi by měl bejt už tak nějak obecně jasnej. Začal jsem mlít, vařit vodu, chystat Aeropress a vzpomínal na tu nepříjemnou ženu z té instituce.

Zalil jsem, chvilku brewoval (recept je na 30 vteřin), dal kafi chvilku, očuchal a ochutnal.

Vůně: super. Byly cejtit lesní plody a vůbec jaro. Takový to roční období, který je opakem týhle ve tmě utopený beznaděje, co si teď užíváme. To jaro, kdy potřebujete bojovat proti alergenům, nebo skončíte napuchlý a zahleněný, protože miliony let drsný evoluce vedly k tomu, že vás nějakej blbej strom dokáže vyřadit z provozu. But I digress.

Instantně jedno z nejlepších kafí, co jsem kdy pil. Lehká kyselost, svěží chuť, lesní plody. V letáčku jsem našel, že mám cejtit maliny a ostružinovej džem, můžu potvrdit. Potom tam má bejt cejtit čokoládovej cheesecake. Samozřejmě, že potom, co jsem si to přečetl, jsem ho tam začal cejtit, ale na první dobrou bych ho tam nepoznal. Your mileage may vary.

Kafe skvělý, budu ho potřebovat celej pytel, jakmile skončí advent.

---
title: "Jak vařim kafe"
excerpt: "Mnoho lidí trvá na mylné představě, že pití kávy je společenská záležitost. Samozřejmě to není pravda. Když vidíte, jaký hrůzy lidi považujou za kafe (latté atd.), máte jim spíš chuť ty jejich nápoje zkonfiskovat a vyhodit, než to ve své společnosti trpět. Ale o tom až jindy."
coverImage: "/assets/blog/jak-varim-kafe/cover.png"
date: "2022-10-31T09:00:00.000Z"
author:
  name: Jakub
  picture: "/assets/blog/authors/jakub.png"
ogImage:
  url: "/assets/blog/jak-varim-kafe/cover.png"
---

Příprava a konzumace kávy je solitérní záležitost, kdy kávy pič (pij?) je o samotě se svými myšlenkami, nástroji a notýskem s poznámkami.

Všechno to začíná hledáním váhy. Váha z nějakého důvodu nikdy není tam, kde má být. Buď má nožičky, nebo ji někdo někam schoval. Oboje možnosti jsou stejně pravděpodobné.

Následuje vážení kafe. Filtrovaný kafe vařený v Hario V60 dávám 20-23 gramů na cca 220 ml vody. Někdo by mohl říct, že to je hodně. Ten někdo současně má a nemá pravdu, čímž se dostáváme k tomu zásadnímu bodu, jak vařit kafe. Na youtube jsou mraky receptur a poměrů, jak vařit kafe různejma metodama.

Všechny jsou určitě fajn a mají místo na slunci a jejich autoři svoji sféru vlivu. Blbý je na tom to, že vám to vůbec nemusí chutnat. Je proto úplně OK experimentovat s poměrem kafe ku vodě.

Důležitý je ale dělat si poznámky. Abyste si dokázali pokaždý udělat dobrý kafe a nešli ho lejt do dřezu/kanálu/kolegovi ke kytce, je potřeba všechno odměřovat, aby bylo možno dosáhnout replikovatelných výsledků. Jinak to bude dost pokus omyl s tím, že většinou, nebo spíš vždy, to bude ten omyl než pokus. A na to je škoda kafe, protože existuje maximální množství kafe, který se dá vypěstovat, než tuhle simulaci někdo vypne, a proto je potřeba s tím tak zacházet.

Zatimco se vaří voda, melu kafe. Někdy jsou zrna měkký a jde to, jindy ne a nejde to. Obojí jsou validní eventuality a není třeba panikařit ani při jedné. Kdysi jsem k namletýmu kafi rád čuchal, ale potom, co jsem si ho jednou omylem šňupnul, to už nedělám.

Pokud dělám kafe v V60, je potřeba předtím ideálně vařící vodou namočit filtr a prolejt ho, aby nebyla v kafi chuť papíru. Existují i jisté teorie, že kafe z nebělenýho papírovýho filtru chutná kartónověji než bělená varianta. Nezkoušel jsem zatím, ale jednou budu chtít, takže někdy příště.

Prvnímu zalití kafe vodou o váze cca dvojnásobku váhy kávy a zamíchání se říká bloom a v téhle fázi má z kafe uniknout CO<sub>2</sub>. Zní to až skoro chemicky, žejo. Kdybych tolik ve škole nekašlal na laborky při chemii, mohl jsem vědět, k čemu to je dobrý.

V kolika částech rozlejt zbytek vody je předmětem mnohých debat a experimentů. Některé návody hovoří o tom, že více kratších extrakcí vede k intenzivnější chuti, než když tam nalejete všechnu vodu naráz. V dosavadním testování jsem zásadnější rozdíl nezaznamenal, your mileage may vary.

Co ale po uvaření kafe doporučuju, je chvilku počkat a nepít ho horký. Jednak proto, abyste si nespálili tlamičku, ale taky proto, že vychladlější kafe je (aspoň pro mě) chuťově intenzivnější.

No, takhle nějak dělám kafe.

Super, já vim.

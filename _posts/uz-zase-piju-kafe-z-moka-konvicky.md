---
title: "Už zase piju kafe z moka konvičky"
category: "Meditace"
excerpt: "No jo, no. Věci se furt měněj. Jeden rok pijete doma V60 a všechno ostatní je hereze, potom aeropress a všechno ostatní je jiná hereze no a nakonec uděláte full circle a vrátíte se k Moka konvičce, protože je těžký vybrat domácí espressovač, kterej nestojí téměř tolik, co nový auto, aby vám vyhovoval úplně ve všem. Co si budeme říkat, espresso je the way a všechno ostatní je jenom naše uklidňování se, že ten drahej pressovač nepotřebujeme. Ale je tady Moka konvička."
coverImage: "/assets/blog/uz-zase-piju-kafe-z-moka-konvicky/cover.jpg"
date: "2023-01-03T09:00:00.000Z"
author:
  name: Jakub
  picture: "/assets/blog/authors/jakub.png"
ogImage:
  url: "/assets/blog/uz-zase-piju-kafe-z-moka-konvicky/cover.jpg"
isReview: false
---

Důležitý je umět si to udělat hezký. To platí v životě pro spoustu věcí. Do rutiny nechcete spadnout ani v práci, ani v přípravě kafe.

Když už totiž po stý slyšíte v kuchyňce od kolegyňky tu samou historku o tom, jak má blbýho manžu a že mimísek se už skoro dokáže trefit do nočníku na první pokus a bez asistence, a to všechno ještě nad hnusným kafem, je přirozená reakce organizmu klást si různé otázky. Třeba jako _co to tady sakra dělám_, _proč mi ten život uniká mezi prsty_, nebo oblíbené _kdy už sakra přestane plácat ty nesmysly_.

Je to přirozené a nedá se proti tomu nikterak bojovat. Proto to chce čas od času něco ve svém životě změnit, navzdory všem samozvanejm guru, který vám za deset litrů per session řeknou, že s každou situací se jenom musíte vnitřně srovnat a nic jinýho se holt nedá dělat. Platí i pro jejich ceník, hehe.

Abychom se ale příliš nederailnuli od tématu, kvůli nákupu novýho kafe mlýnku a šťastnému shledání se s **Moka konvičkou**, na kterou jsem už skoro zapomněl, jsem se rozhodl, že je na místě tyhle dvě věci spojit do funkčního celku a připravit espresso-like shot.

Co si totiž budeme říkat, _espresso je totiž pinnacle pití kafe_. Můžeme si říkat, že ne, že filtr je na doma vlastně úplně v pohodě, ale určitě vám sedí na rameni kávovej démon a šeptá, že si jenom lžete a není to tak docela pravda.

## Návrat k Moka konvičce

Moka konviček mám několik v různejch velikostech a hlavně materiálech. Používám **nerezový** a nejmenší velikost jen pro jeden šálek. Zatím to je dost trial and error, co se týká hrubosti mletí, gramáže kafe a vody, výsledky zatím byly hodně uspokojivý, co se týká domácímu se přiblížení espressu.

Obecně pro Moka konvičku má bejt mletí hrubší než pro espresso, kafe by se nemělo tampovat a kvůli nějaký pekelný fyzice uvnitř nemůžete dát víc vody než pod přetlakovej ventil. Představuju si, že to je kvůli tomu, aby to celý neexplodovalo.

Optimální nastavení ještě nemám, ale pohybuju se v nastavení +- 10 kliků na Commandante, 55 ml vody, 9-10 ml kafe.

Výsledkem je ovšem maximálně 19-20 ml tekutiny, takže to je spíš ristretto než espresso. Vody se nedá dát už víc, kvůli ventilu, u kafe jsme taky na maximu. Teoreticky by se dalo dát míň kafe, takže by v něm nemělo zůstat tolik vody, a tím bychom mohli teoreticky vytáhnout i to espresso. Otázkou ovšem zůstává, jak se to podepíše na chuti.

Další testování je nutné.

## A nemám blbý kafe?

Mám spoustu dobrýho kafe, ovšem na filtr. To znamená, že je pražený světleji než přímo na espresso. Tady bych to potřeboval vysvětlit, protože co se týká roastů, preferuju světlejší i na espresso, takže potom mívá víc acidity. Nevím, jestli je pražení pro filtr dealbreaker, pokud se s tím snažíte udělat espresso. Za mě ne nutně, ale bude to chtít zjistit a vyzkoušet.

## Proč teď zase nepiju filtry

Ani nevim. Nic mi filtry neudělaly špatnýho. Obecně mám ale radši krátký intenzivní kafe, než hnědý vodnatý peklo. Otázkou je, jestli jsem ty filtry nedělal slabší, než mají bejt, protože jsem mlel příliš nahrubo. Samozřejmě to je velkou otázkou a zaslouží si to víc experimentů.

Moka konvička a kafe z ní je zatim top alternativou kavárenskýho espressa. Aspoň do doby, než vyhraju v loterii a koupim si nějakej profi espressovač.

Potom dám vědět, jak to dopadlo.

_Úvodní fotka od [Perry Merrity II](https://unsplash.com/@prince_perry?utm_source=unsplash&utm_medium=referral&utm_content=creditCopyText) z webu [Unsplash](https://unsplash.com/photos/-kH0pcAkqgI?utm_source=unsplash&utm_medium=referral&utm_content=creditCopyText)._

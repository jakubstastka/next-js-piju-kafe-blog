---
title: "Petra z The Naughty Dog o domácí přípravě kávy: Hlavně dobře nastavit mlýnek, tam bývá velký kámen úrazu"
category: "Rozhovor"
excerpt: "Adventní kalendář kávy od pražírny The Naughty Dog přinesl spoustu otázek o kávě, chuťových profilech a spoustě věcí kolem. Reálně tu byly dvě možnosti: filozofovat o nich do konce světa, nebo jít k relevantní autoritě a zeptat se. Takže, for the first time ever, pijukafe.cz přináší rozhovor, nyní s pražírnou The Naughty Dog nejen o adventním kalendáři."
coverImage: "/assets/blog/petra-z-the-naughty-dog-o-domaci-priprave-kavy/cover.jpg"
galleryImages:
  - "/assets/blog/petra-z-the-naughty-dog-o-domaci-priprave-kavy/cover.jpg"
  - "/assets/blog/petra-z-the-naughty-dog-o-domaci-priprave-kavy/1.jpg"
  - "/assets/blog/petra-z-the-naughty-dog-o-domaci-priprave-kavy/2.jpg"
date: "2022-12-30T09:00:00.000Z"
author:
  name: Jakub
  picture: "/assets/blog/authors/jakub.png"
ogImage:
  url: "/assets/blog/petra-z-the-naughty-dog-o-domaci-priprave-kavy/cover.jpg"
isReview: false
featured: true
---

**V doprovodném archu adventního kávového kalendáře vaší pražírny bylo u některých kafí pár skutečně specifických chuťových tónů: čokoládové rumové pralinky, broskvové Haribo bonbony, medová plástev, květiny, vařené lesní ovoce, luční květy, sušené jahody... Jak vypadá ten proces,kdy hledáte chutě, kterými kafe popsat? Jak to dlouho trvalo pro celý kalendář?**

Kávu pro kalendář jsme hledali od jara, a potom celé léto, aby nám zelená zrnka přišla v průběhu září/října do pražírny. Chtěli jsme nabídnout škálu různých káv z různých zemí, zajímavé odrůdy, metody zpracování, ale také všechny možné chutě. Aby tam od každého bylo něco. Všechny kávy chutnáme při výběru zelené kávy, jak v cuppingu, tak na filtru. Pokud nám káva chutná, koupíme ji. To je první moment, kdy si tvoříme představu o tom, jaké chutě v sobě káva má. Vycházíme také z chutí daných od importéra, ale to spíš jen pro představu. Poté kávu chutnáme znova po upražení u nás, kdy si dotvoříme finální chuťový profil.

**Říká se, že deset lidí, deset chutí. Jak se vypořádáváte s tím? Máte v pražírně ochutnávkové kolečko a hlasuje se?**

Výběr zelené kávy a degustaci mám na starosti já, když je chvilka, tak se mnou degustuje Gwilym a Diana. Ale většinu chutí určuji pak já. Od malička mám vybíravý jazýček – rodiče potvrdí :D – který jsem si přes soutěže, a hlavně přes porotcování vytrénovala. Pro normální fungování v životě je to šílené, nejím vůbec pálivé nebo kořeněné, a málokteré jídlo mi opravdu chutná. Ale pro moji práci je citlivá paleta velmi užitečná.

**Některé chutě jsou popsané hodně zajímavě. Třeba ta medová plástev, nebo sušené jahody. Měl jsem teorii, že nejde jenom o chuť, ale i nějakou texturu/konzistenci, kterou chuť asociuje. Mám pravdu?**

Určitě! Popis chutí má naznačit, zda se bude jednat o sladkou/kyselou/hořkou kávu, jestli bude lehká nebo silná, výrazná. A počítá se do toho právě i pocit v puse, konzistence, a tzv. tělo. A konkrétní chutě v tom pomůžou.

**Jsou všechny chutě k nalezení ve všech metodách přípravy? Nebo je něco cítit pouze v espressu/filtru?**

To je samozřejmě těžké. Záleží na kávě, na vodě, teplotě, na mlýnku, metodě přípravy... Těch proměnných je tolik, že se nikdy nemůžete trefit přesně. Jsou kávy, které mají chuť velmi jednoznačnou a dominantní, takže je potom cítit ve většině případů, což je paráda. To třeba často platí pro Etiopie. Ty v sobě mají často broskve, slaďoučké, až právě do pocitu, že jíte Haribo bonbonky, s dochutí čaje. Nebo kávy z Keni v sobě často mají červený/černý rybíz a citrusy, anaerobní Kolumbie zase často rum, pralinky… Ale jsou potom kávy, které chutnají pokaždé úplně jinak. Nebo třeba nejsou tak výrazné. Takže popis chutí je daný hlavně pro představu.

**Co dělají lidi špatně při ochutnávání kafe, když říkají, že cítí jenom kafe?**

Často je chyba už při nákupu a skladování kávy. Je potřeba kupovat kávu z pražírny, aby byla čerstvá, spíše menší balíčky, které se rychle spotřebují. Většina lidí úplně nerozumí nastavení mlýnku, tam je velký kámen úrazu doslova :D Takže jim pak káva teče moc rychle/pomalu, což ovlivní výslednou chuť kávy. A technika při jakékoliv přípravě je důležitá. V poslední době se stále častěji setkávám s tím, že se příprava až moc komplikuje. Lidi řeší složité techniky, měří extrakci, používají různá udělátka navíc... přitom nenastaví dobře mlýnek. V jednoduchosti je krása!

**Na čem aktuálně v The Naughty Dog pracujete a těšíte se, až to bude hotové?**

Už skoro tři roky se snažíme přesunout pražírnu do nových prostor, jen se nám to zatím nepodařilo. Máme již druhý projekt (první nám nevyšel) a čekáme na poslední povolení, ale s úřady v ČR to není vůbec jednoduché. Ale snad se na nás štěstí už brzy usměje... No a také nám na jaře dorazí nová pražička od IMF z Itálie. Tak na to se těšíme hrozně moc. Hlavně Gwilym.

_Fotografie poskytla pražírna The Naughty Dog, děkujeme!_

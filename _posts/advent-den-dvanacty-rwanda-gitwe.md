---
title: "Adventní kalendář kafe, den dvanáctý: Rwanda Gitwe"
category: "Advent"
excerpt: "Jsme v polovině adventu. To je něco jako poločas rozpadu, ale horší. Lidi se totiž vrhaj do nákupních center v naději, že ještě nějaký dárky narychlo koupěj, ale samozřejmě nekoupěj. Teda je tam další vrstva komplexity; vedle zoufalýho přemejšlení, čím byste někomu udělali alespoň Planckovu radost, se musíte zabejvat tím, jak přežít v rozlíceným davu tak dlouho, abyste se dostali k pokladně a ideálně i s tím dárkem v ruce. No, neni to jednoduchý a neměli jste prokrastinovat."
coverImage: "/assets/blog/advent-den-dvanacty-rwanda-gitwe/cover.jpg"
date: "2022-12-12T21:00:00.000Z"
author:
  name: Jakub
  picture: "/assets/blog/authors/jakub.png"
ogImage:
  url: "/assets/blog/advent-den-dvanacty-rwanda-gitwe/cover.jpg"
isReview: true
review:
  roastery: "Naughty Dog"
  name: "Rwanda Gitwe"
  country: "Rwanda"
  processingMethod: ""
  roastedDegree: "Střední"
  preparedMethod: "Aeropress"
---

Ocitnout se v polovině adventu znamená přistát oběma nohama v takový blbý době. Vánoce nejsou zase až tak daleko, aby člověk mohl bejt jakž takž v klidu a říkat, si, že všechno stihne ještě v lážo plážo tempu zařídit; současně ale nejsou ani tak blízko, aby člověk mohl zaparkovat v hibernačním módu navozeným vaječňákem/cukrovím/zpívajícím Kájou Gottem.

Návštěva obchoďáku ale není tak simple záležitost, jak by si člověk mohl myslet. Jako každá správná postmoderní záležitost má i tahle věc řadu vrstev. Zatímco boomeři chillujou a vybírají jako dárky salámy, který jejich vnoučata jako malý hejtovali a najednou jim to po třicítce přijde vhod jako řádnej midnight snack, pravý peklo je v hračkárnách a drogeriích. Drogerie jsou taková poslední instance zoufalství, kdy zpravidla už fakt nevíte co, tak hrábnete po nějakým balíčku s Pitralonem nebo něčím podobným a snažíte se to prezentovat jako vrchol kreativity. Do třiceti hejt, po třicítce i lahvička obyčejný vody po holení může přijít vhod, protože kdo to má pořád kupovat. Mimochodem, dobrá voda po holení je i Alpa, když na to dojde a neni cash na machrování, takže no hate.

Každopádně, pokud si myslíte, že jste toho dobra tolik v životě zas nevykonali a chcete se připravit na peklo, pak je aktuálně vhodná návštěva hračkářství. To by i Belzebub koukal, co je všechno možný v tomto čase dobré vůle. Dítka chytají záchvat, protože chtějí Lego, iPhone nebo bůhví co vlastně mezi dětma a jejich Tik Tokerama aktuálně letí. Možná zase něco s Pokémonama. Rodiče z toho dostávaj záchvat taky a celkem neproduktivně ještě řvou na sebe navzájem, do díla zkázy vyhrávají koledy, a do toho se zpocený lidi, kteří si uvnitř centra odmítají sundat vaťák, ve frontě na vás lepěj.

Jestli někdo někdy sestrojí aparátus pro destilaci zla, tak v nákupáku je surový materie víc než dost.

Docela jsem teď odbočil ale od hodnocení kafe a za to se omlouvám.

Protože spolu pijeme kafe už pár pátků, nikoho moc nepřekvapí, že jsem měl z kafe z Rwandy radost. Až jsem z toho při přípravě zapomněl kafe očuchat ještě nenamletý. Přiznám se ale, že jsem měl problém poznat nějakou chuť. Kafe je hodně kyselý, což je dobře, ale poznat jednotlivý tóny mnohem těžší. Intenzivní acidita všechno přebila. Jediná chuť, kterou jsem byl schopen rozpoznat, byly nějaký lesní bobule, jinak nevim. Podle prospektu se tam dají najít: broskvový ledový čaj, karamelky a lesní plody (tak jsem trefil aspoň něco).

Lesní plody a acidita rozhodně fajn, zbytek třeba najdete vy. Špatný to rozhodně není, pokud jste na kyselejší kafe, tak neni co řešit.

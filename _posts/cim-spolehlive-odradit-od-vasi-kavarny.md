---
title: "Čím spolehlivě odradit od vaší kavárny. Snadno a rychle!"
category: "Humor"
excerpt: "Otevřete si kavárnu a co čert nechce, začnou vám tam chodit lidi. Pruděj, furt něco chtěj (nejčastěji kafe) a je nutný s tim něco udělat. Pokud chcete, aby vaše kavárna odrazovala co nejvíc zákazníku, vy jste co nejrychleji zkrachovali, museli zavřít, upadli do dluhů a zemřeli na mor a neštovice... Tady je návod. Nikdy to nebylo tak rychlé a jednoduché. Jinými slovy: občas mě něco v nějaký kavárně děsně naštve a je občas nutný dát emocím průchod kreativní činností, třeba psaním blogísku. Tento text slouží pouze pro pobavení."
coverImage: "/assets/blog/cim-spolehlive-odradit-od-vasi-kavarny/cover.jpg"
date: "2023-01-04T09:00:00.000Z"
author:
  name: Jakub
  picture: "/assets/blog/authors/jakub.png"
ogImage:
  url: "/assets/blog/cim-spolehlive-odradit-od-vasi-kavarny/cover.jpg"
isReview: false
---

Jakákoliv práce s lidma je obtížná, hovorově řečeno vopruz. O to víc, když po vás něco chtěj. Třeba obsluhovat, to je úplně nejhorší.

Některý kavárny jdou proti zdravýmu rozumu a snažej se působit v některejch ohledech nepřátelsky buď omylem, nebo naschvál. Co z toho je horší, je na separátní akademickou debatu.

Na druhou stranu, řada mejch hejtů je univerzální napříč kavárnama, takže tu je několik možností: některý hlavy nezávisle na sobě vymyslej stejnou blbost; jsou domluvený; je to konspirace.

Pokud chcete spolehlivě odradit a vyprudit každýho návštěvníka, tady je seznam, kterej funguje na mě spolehlivě. Your mileage may vary.

## Obsluha s kyselým ksichtem

No jo, no. Možná vás trápí hemoroid, manža, příťa nebo vás pruděj rodiče, který vás ještě s nezaschlým inkoustem na občance donutili vzít brigádu, protože už nechtěli sponzorovat vaši spotřebu přiživovanou influencerema, který vám říkají, proč si máte za prachy kupovat krámy, který oni dostávají zadarmo. Svět je nefér, ale jiný to už nebude.

Časy jsou zlý, podle ekonomů jde a ještě půjde víc do tuhýho a je na místě bejt v utrácení prachů opatrnej. V takový situaci není pro kavárníka úplně produktivní, abyste jako host přemejšleli, jestli vlastně potřebujete dávat v jediný hipsterský kavárně vašeho města skoro osm pětek za flat white, zatímco na vás barista/baristka v druháku k pohostinství úplně nerelevantního středoškolskýho oboru kouká pohledem, jako by vás nejradši poslal/a do řiti i s tím blbým kafem, který si chcete objednat.

A to hlavně v případě, kdy vám i vaše babka uvaří zadarmo turka, kterej nejspíš bude daleko lepší, než co ten mladej kluk/ta mladá holka s kyselým ksichtem asi tak dokáže vyprodukovat na tom kávovaru, jehož nastavení rozumí stejně dobře jaké právě probíraný látce, ze který zejtra píše písemku. Blbě, nebo vůbec.

Bonusový body jsou za napruzelej ksicht, když obsluze svojí návštěvou překazíte cicmací maraton s jejich protějškem. Na druhou stranu, každej byl někdy mladej a když rodiče nechtěj opustit bejvák a jít třeba do kina, co má člověk dělat. Takže tady nejde soudit moc přísně.

## Horší kafe za stejně, nebo víc peněz

Co si budem, proč dávat prachy někomu jinýmu, když si je můžete nechat pro sebe. Je to známá ekonomická poučka.

Horší ale je, když to má na spotřebitele tak negativní efekt, že se to fakt blbě přehlíží. Praktiky některejch kaváren, kdy venku na štítu je zmíněný nějaký kafe, ale na mlýnku je kafe z pětikilovýho pytle za třicet devět devadesát, nejsou až tak neznámý a nezmapovaný.

Blbý na tom je, když je to kafe vyloženě hnusný a nedá se skoro pít, ovšem má na sobě pravidelně se navyšující cenovku. Provozovatel nejspíš spolíhá na to, že klientela do toho kafe stejně naleje mlíko, cukr a sirup, takže ani nepůjde nic poznat. Proto pijeme kafe bez mlíka a bez cukru.

## Rádio na plný koule

Jeden čas se hrozně řešilo, jestli mají hospodský, kavárníci, restauratéři a další platit nějaký vyšší poplatky, když jim hraje v podniku rádio. Celou tu debatu jsem vůbec nechápal, protože jsem v tom spatřoval pro všechny snadný řešení letitýho problému, jak se elegantně zbavit tý hrozný tradice, kdy v každým podniku musí hrát magič na plný koule.

Každej ať si poslouchá, co chce. Třeba i dechovku. Ono i dechovka dokáže bejt pěkná, když začne hrát pěknej pochod. Třeba _Lví silou, vzletem sokolím_, to je krásný. To jsem pouštěl kdysi manželce v naději, že ji tím namotivuju k rychlejšímu pochodu cestou na vrchol Sněžky. Úplně to nefungovalo, jak jsem čekal.

To je ale teď vedlejší. Nechápu hlasitou hudbu z rádia v kavárně, kde si zpravidla chcete s někým popovídat, balit ho, případně se tam o samotě zhroutit a čekat, jestli se vaše problémy záhadně samy nevyřešej. Ani u jednoho vám do toho nemusí pět žádnej z národních pokladů.

## Podomní prodejci

Každá kavárna generuje unikátní gravitační pole, který přitahuje unikátní sortu lidí. To je vědecký fakt.

Bohužel dost často v tom lokálním podhoubí vybují i sorta lidí, kteří tam choděj často, seznamujou se s ostatníma a snažej se jim střílet různý věci. Zpravidla nějaký potravinový doplňky. Jistě každej máte s někým takovým zkušenost.

Přijít si do takovýho podniku pro kafe znamená vyslechnout si přednášku, pozvánku na předváděčku a ukecávání, že byste to měli vyzkoušet. Thanks, but no thanks.

## Jakákoliv agitka

Že jsou kavárny prostorem pro setkávání lidí je takovej hipísáckej bullshit. Každej prostor je prostor pro setkávání lidí, když se tam setkávají lidi. Myslet si o tom, že díky tomu to je platforma pro majitele, kterej má názor a nebojí se ho použít, aby šířil svoje myšlenky na téma, koho volit, koho nevolit, co aktuálně podporovat, je úplně mimo. Dost pravděpodobně to lidi akorát naštve a odradí, takže pokud nemáte taktiku zahrnující reverzní psychologii, tak nevim.

## Pár slov na závěr

Už to začíná bejt dlouhý a přestává mě to bavit. Takže tady skončím. Samozřejmě že všechno tohle je vymyšlený, nemluvím o žádný konkrétní kavárně, ale jestli se v tom náhodou i přesto poznáte, pak máte nad čím přemýšlet.

Kritika je šance ke zlepšení, světlějším zítřkům a tak dále.

Vždyť to znáte.

_Úvodní fotka od [Tyler Nix](https://unsplash.com/@nixcreative?utm_source=unsplash&utm_medium=referral&utm_content=creditCopyText) z webu [Unsplash](https://unsplash.com/photos/YVdhzpHD7E8?utm_source=unsplash&utm_medium=referral&utm_content=creditCopyText)._
